ספירת הקלפיות מגיעה הבוקר (רביעי) לישורת האחרונה. בתום ספירה של כ-97% מהקלפיות, שיוויון בין הליכוד בראשות ראש הממשלה בנימין נתניהו וכחול לבן בראשות בני גנץ שקיבלו 35 מנדטים כל אחת. גוש הימין מגיע ל-65 מנדטים לעומת 55 מנדטים של גוש המרכז שמאל. עדיין נותר לספור את המעטפות הכפולות ואת קולות החיילים. 11 אלף קולות נפסלו.  הצטרפו למשדר הבחירות המיוחד - שידור ישיר 

 4,304,676 ישראלים יצאו להצביע אתמול כשאחוז ההצבעה הסופי הגיע ל-67.9%, כ-4% פחות מבחירות 2015. ש"ס ויהדות התורה מקבלות 8 מנדטים כל אחת, העבודה וחדש-תע"ל מגיעות ל-6 מנדטים. ישראל ביתנו של אביגדור ליברמן ומפלגת איחוד הימין מקבלות 5 מנדטים.

מרצ וכולנו של שר האוצר משה כחלון מגיעים ל-4 מנדטים. רע"מ-בל"ד עוברת את אחוז החסימה ומגיעה ל-4 מנדטים. הימין החדש שומרות על מרחק מזערי מרף הכניסה לכנסת שעומד על 139,902 קולות. זהות וגשר כרגע בחוץ.

בתל אביב מפלגת כחול לבן מובילה עם 45.76% מהקולות, יותר מפי 2 מהליכוד שמקבל 19.15% מהקולות. מרצ היא המפלגה השלישית בגודלה עם כ-9% מהקולות, העבודה עם 8.54% מהקולות. כולנו, זהות, הימין החדש וישראל ביתנו לא עוברות את אחוז החסימה.

בעיר הבירה מצטיירת תמונה שונה לחלוטין. הליכוד מוביל עם 24.39% מהקולות, יהדות התורה זוכה בינתיים ל-23.36% מהקולות. ש"ס עם 13.85% וכחול לבן עם 11.80%.

בחיפה כחול לבן היא המפלגה הגדולה עם 32.69% מהקולות לעומת הליכוד שמגיעה ל-23.67%. ישראל ביתנו היא המפלגה השלישית עם 7.30% והעבודה מתרסקת עם 5.68% בלבד.

